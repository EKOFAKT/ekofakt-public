Lidé na Zemi stále více nakupovali a odhazovali pak zbytky a nepotřebné věci do přírody. Tak se stalo, že se někdy přes odpadky nedalo ani projít ulicemi. Dětem Aničce a Petrovi to moc vadilo a snažili se ve svých volných chvílích odpadky v okolí bydliště uklízet. Jenže to byla nekonečná práce. Večer uklidili celou ulici a ráno byl všude nepořádek znovu. Maminka s tatínkem jim sice pomáhali, ale také nedokázali uklidit město za všechny nevychované lidi.

Jednoho dne se na děti z nebe koukal ekohrdina LOGO. Věděl, že musí Aničce a Petrovi pomoct. Slétl do města a začal kosmickou rychlostí přenášet nepořádek tam, kam patří. Něco do sběrného dvora, něco do barevných kontejnerů na tříděný odpad. Tam, kde kontejnery chyběly, je hned postavil.

Lidé si velkých změn ve městě hned všimli a zjistili, že se jim teď žije mnohem lépe než v nepořádku. Začali třídit odpad do kontejnerů a nechali postavit nový sběrný dvůr. Kdyby ale nebylo Aničky, Petra a ekohrdiny LOGA, žili by dodnes zasypáni odpadky.