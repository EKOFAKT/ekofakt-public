Příběh Ekohrdiny EKOsmonauta EDY:

    Eda už od malička toužil stát se kosmonautem. Přání se mu splnilo a po výcviku se vydal na svou první cestu do vesmíru. Nadšeně se vznášel nad Zemí, fotil, natáčel videa. Když ale nějakou chvíli Zemi pozoroval, zjistil, že vlastně z výšky vůbec nevypadá tak krásně, jak si ji představoval. Smutně sledoval atmosféru se skleníkovými plyny, tání ledovců, hromady odpadků, vykácené pralesy, vymírající druhy zvířat, místa s extrémním suchem, jiná místa zničená tornády a povodněmi. Země zoufale volala o pomoc a Eda věděl, že udělá pro její záchranu všechno, co je v jeho silách.
    
    Co nejdříve se vrátil z vesmíru zpátky . Doma hned svolal své dobré kamarády a vytvořili Edův EKOtým s promyšleným EKOplánem. Podle tohoto plánu se společně vydali na dlouhou cestu do mnoha zemí celého světa. Všude lidem ukazovali fotky a videa trpící planety Země a snažili se každého přesvědčit, aby se připojil k její záchraně. Eda věděl, že všechno se napravit nepodaří. Ale i každý malý úspěch se přece počítá.
    
    A tak se stalo, že lidé brzy začali k cestování mnohem více využívat kola nebo elektromobily. Jaderné a tepelné elektrárny nahradily elektrárny větrné, vodní a solární. Z komínů domů už nestoupal hustý tmavý dým. Elektřina byla všem finančně dostupná a hojně využívaná k topení, stejně jako tepelná čerpadla. Ve všech koutech světa lidé využívali regionální zdroje potravin, poctivě třídili odpad. Výrazně se omezilo kácení lesů a pralesů, nikdo zbytečně neubližoval živočichům.
    
    EKOsmonaut Eda se stal opravdovým ekohrdinou. Samozřejmě s pomocí svých přátel a všech lidí, kteří se k jeho plánu záchrany planety přidali. Eda už se toho asi nedočká. Ale věří, že až za desítky let vyrazí do vesmíru další nadšení kosmonauti, uvidí z výšky spokojenější a zdravější planetu Zemi…