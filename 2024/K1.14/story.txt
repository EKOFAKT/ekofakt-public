Ekohrdina Kristián žil dříve sám na vzdálené planetě. Moc rád by někomu pomáhal, ale neměl komu. Jedinou společnost mu dělal jen jeho křeček Robert. A tak se jednoho dne rozhodnul, že se i s křečkem Robertem přestěhuje na planetu Zemi.

Na Zemi se mu moc líbilo. Nejvíce si oblíbil přírodu a děti. Hned měl komu pomáhat! Uměl dobře létat, takže každý den prolétnul celým lesem a zkontroloval, jestli je všude všechno v pořádku. Když bylo potřeba, uklidil odpadky nebo opravil krmelce. Ošetřil několik zraněných zvířátek a v zimě jim pomáhal obstarat potravu. Když se setkal s dětmi, učil je třídit odpadky a šetřit vodou. Společně s křečkem Robertem a svými novými kamarády postavili spoustu hmyzích domečků a udělali si u lesa svou malou zahrádku.

Kristián pořád žije v našich lesích a na Zemi se mu moc líbí. Pokud budou lidé a zvířátka potřebovat jeho pomoc, zůstane tady a bude to stále náš ekohrdina.