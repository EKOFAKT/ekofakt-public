Robot EKOBOT žil na planetě Mars. Každý den se dalekohledem koukal na planetu Zemi a záviděl nám spoustu stromů a lesů. Tak moc chtěl poznat lesy, že se přestěhoval z Marsu na Zemi. Zabydlel se v České republice a užíval si lesního života. Brzy ale zjistil, že se lidé k lesům vůbec nechovají hezky. Dělali hluk, odhazovali v přírodě odpadky a spoustu lesů káceli jen proto, aby místo nich mohli postavit nové obchodní domy.

EKOBOT se rozhodnul, že lesům musí nějak pomoct, jinak to bude na Zemi brzy vypadat jako na Marsu. Začal tak, že svými velkými kouzelnými nohami sbíral odpadky a věci, které do lesů nepatří. Pak začal z lesů odhánět lidi, kteří se v nich neuměli chovat a ničili je. Ochraňoval lesní zvířata a ptáky, aby se jim v lese dobře žilo.

Lidé se s ním postupně seznámili a měli ho moc rádi. Stal se jejich ekohrdinou. Začali mu s ochranou lesů pomáhat a brzy to v české přírodě vypadalo o moc lépe a čistěji. Když EKOBOT viděl, že už si v České republice lidé s ochranou přírody poradí sami, odešel pomáhat do jiných zemí. V této době zrovna žije v Brazílii a bojuje proti kácení pralesů.